[
"Tahkovaara on rakennettu käsityönä vanhasta vuonna 1986 valmistuneesta Honkarakenteen hirsikehikosta. Hirsikehikko on alun perin tehty Nokia Oy:n edustussaunaksi, jossa käytössä se palveli kunniakkaasti vuoden 2012 loppuun. Ostimme silloin jo puretun ja niputetun hirsikehikon tarvikkeineen keväällä 2013 ja siirsimme sen välivarastoon Kuopioon odottamaan sopivaa tonttia.",
"Mökille täydellisesti soveltuva kallioperustainen tontti löytyikin sitten lopulta Tahkolta keväällä 2014 ja työt aloitettiin toukokuussa. Lopputarkastus pidettiin marraskuussa 2016 ja mökki saatiin viimeisteltyä vuokrauskäyttöön 1.2.2017.",
"Olemme pyrkineet kunnioittamaan mökin ainutlaatuista historiaa. Vanhat materiaalit on mahdollisuuksien mukaan kunnostettu ja käytetty uudelleen. Mm. ikkunat ja ovet ovat alkuperäisiä, mutta muutettu energiatehokkaiksi vaihtamalla vanhat lasitukset uusiin. Luonnollisesti mökin alkuperä näkyy monella tapaa, mutta mielestämme luo samalla oikeanlaista mökkitunnelmaa ja historian havinaa tiloihin.",
"Uudet materiaalit on pyritty valitsemaan mökin henkeen soveltuviksi. Toki kaikki LVI-, sähkö- ja kodintekniikka on uutta, samoin astiastot ja kalustus. Näin voitte viettää aidon ja tunnelmallisen mökkiloman, tinkimättä mukavuudesta.",
"Ulkotiloihin valmistui kesällä 2019 uusi iso alaterassi nuotiopaikkoineen. Alaterassiin liittyy saumattomasti myös upea kelosisustainen lapinkota joka saatiin valmiiksi marraskuussa 2019. Kodassa ja terassilla on sitten tunnelmallista istua iltaa vaikka lohta loimutellen ja lämpimiä juomia keitellen."
]